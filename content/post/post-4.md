+++
title = 'Kommer du ta AI:ns jobb?'
slug = 'kommer-du-ta-ai-ns-jobb'
image = '/images/posts/post-4/ai.jpg'
description = 'AI-genererade texter och bilder i all ära, men är det inte något som saknas?'
disableComments = true
date = "2023-10-07"
+++


Ingen kan ha missat att det öser ut AI-genererade texter och bilder sedan **ChatGPT** nådde allmänhetens uppmärksamhet. Det talas om slutet för journalister, författare och t.om. artister. Men du har säkert börjat **få en känsla för när en text är skriven av en AI** och inte nu när du utsatts för en del?

Texten ser fin och rimlig ut på ytan, och den verkar ha lite innehåll. Men ändå så **känns den så innehållslös**?

## Text som ser ut som språk

En generativ språkmodell (GPT) är just en modell som tränats till att kunna **gissa nästa ord i en ordföljd** på ett sätt så att det skall se ut som att texten kan vara en **rimlig text i ett talat språk**. Det finns ingen “*tanke*” bakom, utan det är bara en statistik funktion kan man säga, som har matats med ohyggliga mängder text för att lära sig vilket nästa ord sannolikast bör vara för att texten skall se ut som språk. ([Mattias Rost](https://www.gu.se/en/about/find-staff/mattiasrost) förklarar det enkelt på 30min, se t.ex [inspelningen från föreläsningen på Nevin](https://www.youtube.com/watch?v=lOfsDaZsh1o))

> ***“Anledningen till att du känner något när du läser en bok, är för att författaren kände något när den skrev den.”***
> 

uttryckte Fredrik Backman det (författaren till En man som heter Ove t.ex.) väldigt pricksäkert. En GPT känner naturligtvis inget när den konstruerar text; alltså kommer det saknas en dimension för läsaren - och det är den som ger den där lite tomma känslan av AI-texter. 

Texten som AI:n tränats på har förstås skrivits av någon som kände något; och det kommer tränas in till viss del. Det kommer också kunna bli bättre med teknikutvecklingen; men i slutet blir det lite som viskleken; signalen minskar, dör ut och t.om. “hallicuneras” bort.

## Gör det GPT värdelös?

Absolut inte; det finns mängder med texter där det inte behöver finnas så mycket känsloförmedling med. 

```jsx
ChatGPT sammanfatta den här rapporten
```

Mängder med textskapande i din (företags)vardag kommer skapas av datorer snarare än människor. Mycket kommer vara bra och tidsbesparande, men vad kommer hända med vår redan rätt sargade förmåga till kommunikation i den digitala världen, när AI:n kommer författa mailen oss emellan? 

## Där GPT är värdelös

Författare, konstnärer och artister kan vara relativt lugna dock. Min gissning (famous last words) är att efter den här första vågen av AI-content, så kommer värdet av mänskligt skapande gå upp istället för att ersättas. AI-skapade böcker kommer inte köpas i mängd, för de kommer inte uppfylla det behov som de köps för - att få läsaren att känna saker.

Till och med när det kommer till faktaböcker så spelar känslor roll, vad än vi programmerare skulle önska; **den faktabok som ger skönast känsla när man läser är den som kommer bli läst (och köpt)**. 

Varför tror du annars att Iphonen var den första smartphonen? Microsoft uppfann både en platta och smartphone före Apple, för att inte tala om BlackBerry och Palm Pilot. Skillnaden med IPhone som fick världen att låta sig revolutioneras var att den genom genialisk design gav användaren en skön känsla. Något som det inte direkt gick att anklaga Microsofts smartphones för...

## Tar du AI:ns jobb?

Alla ser det kostnadseffektiva i AI-chatbottar. Men hur lycklig blir du när telefonväxeln ber dig tala in ditt ärende när du ringer Försäkringskassan? Dubblerar frustrationen i ett redan inte så spännande samtal. (Kön blir förstås kortare, för fler lägger på innan de når fram dit de ska, så AI:n uppfyller förmodligen avsedd KPI). 

Alltså vill jag påstå att det inte är alltför vågat att gissa att de företag som har kvar mänsklig kontakt kommer helt enkelt sälja mer på sikt. För att hänga med är det förstås viktigt att lista ut var AI:n kommer hjälpa er vardag - men ännu viktigare är att lista ut var ni kan använda mänsklig kontakt för att konkurrera ut de som kör för mycket AI framöver.

Värdet av mänskligt skapande och kontakt kommer gå upp.